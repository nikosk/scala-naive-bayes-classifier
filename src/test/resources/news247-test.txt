politiki	Ο επικεφαλής του Ποταμιού Σταύρος Θεοδωράκης τάχθηκε κατά των εκλογών που φημολογούνται αμέσως μετά την ψήφιση της συμφωνίας με τους Ευρωπαίους εταίρους, στις αρχές του φθινοπώρου και πρότεινε αλλαγή του εκλογικού νόμου με την κατάργηση του μπόνους των 50 εδρών. Σε συνέντευξη που παραχώρησε σήμερα σε ελληνικά και ξένα ΜΜΕ, ο επικεφαλής του Ποταμιού επεσήμανε ότι ο κίνδυνος του GREXIT δεν έχει παρέλθει, ότι η Ελλάδα δεν είναι ακόμη σταθεροποιημένη στη ζώνη του ευρώ και ότι χρειάζεται υπευθυνότητα και καθαρές κουβέντες απ' όλους. «Το καθαρό Ποτάμι απαιτεί καθαρά λόγια απ' όλους» είπε και πρόσθεσε ότι αφού σταθεροποιηθεί η χώρα στο ευρώ τότε μπορεί να γίνει προσφυγή στις κάλπες. Ο κ. Θεοδωράκης τόνισε ότι η πρόεδρος της Βουλής Ζωή Κωνσταντοπούλου πρέπει να αλλάξει και πώς η σχετική πρωτοβουλία ανήκει στον πρωθυπουργό. Κατέθεσε δε επτά συγκεκριμένες προτεραιότητες απέναντι στην κυβέρνηση και τα άλλα κόμματα, οι οποίες είναι οι εξής: 1.- Να αποφευχθούν οι εκλογές μέχρι την πλήρη σταθεροποίηση της χώρας. 2.- Να αλλάξει συναινετικά η πρόεδρος της Βουλής, η οποία δεν χαίρει πια της εμπιστοσύνης ούτε μιας μικρής μερίδας του κοινοβουλίου. 3.- Να σταματήσει η κυβέρνηση τις μονομερείς ενέργειες στο Δημόσιο και την Παιδεία. 4.- Να δημοσιοποιήσει ο πρωθυπουργός τον οδικό χάρτη της κυβερνητικής και κοινοβουλευτικής δραστηριότητας μέχρι τον Οκτώβριο. 5.- Να υπάρξει άπλετο φως και πληροφόρηση για το «πλάνο της δραχμής» που επεξεργάστηκαν στελέχη της κυβέρνησης. Να γίνει γνωστό ποιες επαφές είχαν με τρίτες χώρες και τι ζητούσαν. 6.- Να εκπονηθεί μέσα στον Αύγουστο ένα σχέδιο δράσης για τη μικρομεσαία επιχειρηματικότητα και τις εξαγωγές και 7.- Να συζητηθεί ανοικτά νέος εκλογικός νόμος με γνώμονα την κατάργηση του παράλογου μπόνους των 50 εδρών για το πρώτο κόμμα. «Όχι άλλα μνημόνια, χωρίς μεταρρυθμίσεις», ήταν η βασική θέση που ανέπτυξε, τονίζοντας ότι το Ποτάμι θα ψηφίζει «ναι» μόνο στις δεσμεύσεις που έχει αναλάβει ο πρωθυπουργός απέναντι στους εταίρους για τη διασφάλιση της συμμετοχής της χώρας στην ευρωζώνη, αλλά δεν θα συμφωνεί με άλλα νομοσχέδια που θα φέρνει η κυβέρνηση . Ο επικεφαλής του Ποταμιού δήλωσε ότι δεν έχει μετανοιώσει για τη στήριξη που παρέχει το τελευταίο διάστημα στη κυβέρνηση, επικρίνοντας, ωστόσο, τον Αλέξη Τσίπρα ότι έκανε λάθος που υποστήριξε στη Βουλή ότι η συμφωνία που έκανε δεν θα πετύχει. Κατέστησε σαφές ότι το Ποτάμι στις επόμενες εκλογές θα κατέλθει αυτόνομο κι όχι ως μέρος μιας ευρύτερης εκλογικής συμμαχίας. «Δεν θα πάει το Ποτάμι ως φτωχός συγγενής οποιουδήποτε. Θα έχει τη δική του πρόταση και απευθύνεται και σ΄όσους ψήφισαν «ναι» και σ΄όσους ψήφισαν «όχι» στο δημοψήφισμα», είπε ο επικεφαλής του Ποταμιού και απέκλεισε το σχηματισμό κυβέρνησης ειδικού σκοπού. «Δεν μας ενδιαφέρει ο εμφύλιος των Μνημονιών, ποιο είναι καλό και ποιό άσχημο. Μας ενδιαφέρει να πάει ο τόπος μπροστά με μεταρρυθμίσεις», υπογράμμισε ο Σταύρος Θεοδωράκης. 
politiki	Να μην κρύβονται πίσω από την ασφάλεια της υπογραφής του κάλεσε τους βουλευτές του ΣΥΡΙΖΑ ο Πρωθυπουργός, Αλέξης Τσίπρας, σύμφωνα με αξιωματούχους της ελληνικής κυβέρνησης. Μιλώντας σε συνεργάτες του εν όψει της αυριανής ψηφοφορίας επί των προαπαιτούμενων, ο Πρωθυπουργός τόνισε ότι «μέχρι σήμερα αντιδράσεις βλέπω, ηρωικές δηλώσεις διαβάζω, αλλά καμία πρόταση εναλλακτική στο εκβιαστικό δίλημμα της 12ης Ιούλη δεν άκουσα». Ο κ. Τσίπρας, σύμφωνα με τις ίδιες πηγές, υπερθεμάτισε ότι εάν κάποιοι πιστεύουν ότι το εναλλακτικό αριστερό σχέδιο είναι το «σχέδιο Σόιμπλε», η αρπαγή του στοκ των χαρτονομισμάτων της ΕΚΤ ή το να δίνουμε στους συνταξιούχους χαρτάκια «iou» αντί για συντάξεις, ας βγουν να το εξηγήσουν στον ελληνικό λαό. Σύμφωνα με τις κυβερνητικές πηγές, ο Πρωθυπουργός παραδέχθηκε ότι έχει πλήρη επίγνωση ότι ανέλαβε την ευθύνη ενός δύσκολου συμβιβασμού, ο οποίος όμως «μας κρατάει ζωντανούς». Ο κ. Τσίπρας διαμήνυσε ότι αύριο ψηφίζουμε τις τελευταίες προκαταρκτικές δράσεις και για έναν μήνα, περίπου, δεν έχουμε άλλη υποχρέωση νομοθέτησης και πρέπει να ρίξουμε το βάρος στην διαπραγμάτευση για τη νέα δανειακή σύμβαση. Ακόμη, σύμφωνα με τις ίδιες πηγές, ο Πρωθυπουργός ξεκαθάρισε ότι το επόμενο διάστημα πρέπει να εστιάσουμε στην καταπολέμηση της διαφθοράς, στην προώθηση σημαντικών μεταρρυθμίσεων, στη στήριξη των πιο αδύναμων κοινωνικών ομάδων και στην προσπάθεια άμεσης προσέλκυσης επενδύσεων. Σε ότι αφορά την επόμενη ημέρα της συμφωνίας, ο κ. Τσίπρας υποστήριξε ότι είναι αναγκαίο να προβούμε σε έναν απολογισμό και μια ολοκληρωμένη αποτίμηση της πορείας μας και να χαράξουμε συλλογικά την στρατηγική μας με τα δεδομένα της νέας πραγματικότητας.
koinonia	Πολυμελής εγκληματική ομάδα, η οποία από τις αρχές του χρόνου είχε διαπράξει πολλές κλοπές σε βάρος επιβατών, σε συρμούς και αποβάθρες σταθμών του μετρό και του ηλεκτρικού σιδηροδρόμου, εξαρθρώθηκε μετά από συστηματική έρευνα και συντονισμένη αστυνομική επιχείρηση της υποδιεύθυνσης Ασφάλειας Αθηνών.  Ειδικότερα, σε διάφορες περιοχές της Αθήνας και του Πειραιά, συνελήφθησαν 17 μέλη του κυκλώματος, εκ των οποίων 13 υπήκοοι Αλβανίας, δύο Ρουμανίας, ένας Βουλγαρίας, και ένας Έλληνας. Παράλληλα, έχουν ταυτοποιηθεί και αναζητούνται άλλα 20 μέλη της σπείρας.  Οι δράστες κινούμενοι σε συρμούς και αποβάθρες σταθμών του μετρό και του ηλεκτρικού σιδηροδρόμου, χωρισμένοι σε ομάδες των τεσσάρων - πέντε ατόμων, λαμβάνοντας μέτρα προφύλαξης και έχοντας την κάλυψη ενός ή δύο ακόμη συνεργών τους, που λειτουργούσαν ως «τσιλιαδόροι», προσέγγιζαν ανυποψίαστους επιβάτες, και με τη μέθοδο της απασχόλησης ή δημιουργώντας τεχνηέντως συνωστισμό, τους αφαιρούσαν τα πορτοφόλια και άλλα αντικείμενα.  Όπως εξακριβώθηκε, η παραπάνω σπείρα, από τις αρχές του χρόνου εντός των σταθμών του μετρό και του ΗΣΑΠ, έχει διαπράξει 364 κλοπές πορτοφολιών και άλλων αντικειμένων.  Από τις έρευνες που διενεργήθηκαν σε 20 διαμερίσματα, βρέθηκαν και κατασχέθηκαν 142 πορτοφόλια, 28 φορητοί ηλεκτρονικοί υπολογιστές, πλήθος ηλεκτρονικών συσκευών, φωτογραφικών μηχανών και κινητών τηλεφώνων και το ποσό των 9.600 ευρώ.  Οι συλληφθέντες οδηγήθηκαν στον Εισαγγελέα Πλημμελειοδικών Αθηνών, ο οποίος τους παρέπεμψε για κύρια ανάκριση σε τακτικό ανακριτή.  Τέλος, συνεχίζονται, τόσο η έρευνα για να εξακριβωθεί τυχόν συμμετοχή τους και σε άλλες αξιόποινες πράξεις, όσο και οι αναζητήσεις για τον εντοπισμό και τη σύλληψη και των άλλων μελών της σπείρας.
oikonomia	Στα 10,7 δισ. δολάρια εκτινάχθηκαν τα καθαρά κέρδη της Apple το γ’ τρίμηνο του δημοσιονομικού έτους 2014 – 2015, σύμφωνα με δημοσίευμα του MarketWatch. Ειδικότερα, κατά τη διάρκεια της περιόδου Απριλίου – Ιουνίου, τα καθαρά κέρδη ενισχύθηκαν κατά 38% καθώς διαμορφώθηκαν στα 10,7 δισ. δολάρια έναντι 7,74 δισ. δολαρίων την αντίστοιχη περίοδο του προηγούμενου έτους. Τα έσοδα, κατά το ίδιο διάστημα, αυξήθηκαν κατά 33% καθώς ανήλθαν στα 49,61 δισ. δολάρια. Οι πωλήσεις των iPhones εκτοξεύθηκαν κατά 50% , η αξίων των οποίων διαμορφώθηκε στα 31,37 δισ. δολάρια. Οι αναλυτές του Reuters εκτιμούσαν ότι τα έσοδα της εταιρείας θα διαμορφώνονταν στα 49,43 δισ. δολάρια. Όσον αφορά το τρέχον τρίμηνο (Ιούλιος – Σεπτέμβριος), η Apple εκτιμά ότι τα έσοδα θα ανέλθουν μεταξύ των 49 και των 51 δισ. δολαρίων.