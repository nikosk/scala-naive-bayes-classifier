koinonia	 Πολύ υψηλός είναι ο κίνδυνος πυρκαγιάς (κατηγορία κινδύνου 4), για αύριο, Τετάρτη 22 Ιουλίου 2015, όπως τονίζει σε ανακοίνωσή της η Γενική Γραμματεία Πολιτικής Προστασίας.Ειδικότερα, σύμφωνα με την ανακοίνωση, προβλέπεται πολύ υψηλός κίνδυνος πυρκαγιάς (κατηγορία κινδύνου 4) για τις εξής περιοχές: •Περιφέρεια Αττικής,•Περιφέρεια Στερεάς Ελλάδος (Βοιωτία, Εύβοια, Φθιώτιδα)•Περιφέρεια Βορείου Αιγαίου (Λέσβος, Λήμνος),•Περιφέρεια Νοτίου Αιγαίου (Κυκλάδες),•Περιφέρεια Πελοποννήσου (Αργολίδα, Κορινθία, Αρκαδία, Λακωνία)•Περιφέρεια Δυτικής Ελλάδος (Αχαΐα, Ηλεία)•Περιφέρεια Ιονίων Νήσων (Ζάκυνθος)Η Γενική Γραμματεία Πολιτικής Προστασίας (www.civilprotection.gr) του Υπουργείου Εσωτερικών & Διοικητικής Ανασυγκρότησης έχει ενημερώσει τις αρμόδιες υπηρεσιακά εμπλεκόμενες κρατικές υπηρεσίες, καθώς και τις Περιφέρειες και τους Δήμους των ανωτέρω περιοχών, ώστε να βρίσκονται σε αυξημένη ετοιμότητα πολιτικής προστασίας προκειμένου να αντιμετωπίσουν άμεσα τυχόν επεισόδια πυρκαγιών.Παράλληλα, η Γενική Γραμματεία Πολιτικής Προστασίας συνιστά στους πολίτες να είναι ιδιαίτερα προσεκτικοί και να αποφεύγουν ενέργειες στην ύπαιθρο που μπορούν να προκαλέσουν πυρκαγιά από αμέλεια, όπως η ρίψη αναμμένων τσιγάρων, το κάψιμο ξερών χόρτων και κλαδιών ή υπολειμμάτων καθαρισμού, η χρήση μηχανημάτων που προκαλούν σπινθήρες όπως δισκοπρίονα, συσκευές συγκόλλησης, η χρήση υπαίθριων ψησταριών κ.α. Επίσης, υπενθυμίζεται ότι κατά τη διάρκεια της αντιπυρικής περιόδου απαγορεύεται η καύση των αγρών.Σε περίπτωση που αντιληφθούν πυρκαγιά, οι πολίτες παρακαλούνται να ειδοποιήσουν αμέσως την Πυροσβεστική Υπηρεσία στον αριθμό κλήσης 199.Για περισσότερες πληροφορίες και οδηγίες αυτοπροστασίας από τους κινδύνους των δασικών πυρκαγιών, οι πολίτες μπορούν να επισκεφθούν την ιστοσελίδα της Γενικής Γραμματείας Πολιτικής Προστασίας στην ηλεκτρονική διεύθυνση www.civilprotection.gr. (Με πληροφορίες από ΑΠΕ) 
ergasia	 Περισσότεροι άνδρες απ' ότι γυναίκες έχουν χάσει τη δουλειά τους στην περίοδο της οικονομικής κρίσης, αλλά το ποσοστό ανεργίας των γυναικών παραμένει υψηλότερο από αυτό των ανδρών.Σύμφωνα με στοιχεία της ΕΛΣΤΑΤ, που παρουσίασε στην άτυπη συνάντηση υπουργών Απασχόλησης και Κοινωνικών Υποθέσεων της ΕΕ ο σύμβουλος Απασχόλησης και Κοινωνικών Υποθέσεων της Μόνιμης Αντιπροσωπείας της Ελλάδας στην Ε.Ε. Άγγελος Αγγελίδης (εκπροσωπώντας τη Γ.Γρ. Ισότητας των Φύλων Φωτεινή Κούβελα που δεν μπόρεσε να παρευρεθεί λόγω των πολιτικών γεγονότων στην Ελλάδα), από το 2008 μέχρι σήμερα το ποσοστό απασχόλησης των ανδρών μειώθηκε από 80,4% στο 62,9% (μείωση 17,5%) και το ποσοστό απασχόλησης των γυναικών μειώθηκε από 52,5% στο 43,3% (μείωση 9,2%). Η «ψαλίδα», λοιπόν, μεταξύ ανδρών και γυναικών στην απασχόληση μειώθηκε από 27,9% σε 19,6%, όπως το ποσοστό απασχόλησης των γυναικών παραμένει χαμηλότερο από των ανδρών. Είναι χαρακτηριστικό ότι σύμφωνα με τα στοιχεία ανεργίας για το α' τρίμηνο 2015, το ποσοστό ανεργίας των γυναικών ανέρχεται σε 30,6% και το ποσοστό ανεργίας των ανδρών ανέρχεται σε 23,5%.Οπως χαρακτηριστικά σημειώνεται στη σχετική ανακοίνωση της Γ.Γρ. Ισότητας των Φύλων, «από το 2008 οι πολίτες της χώρας βιώνουν τα αποτελέσματα της χρηματοπιστωτικής κρίσης και την υιοθέτηση σκληρών και απάνθρωπων μέτρων λιτότητας... Ως αποτέλεσμα αυτών των μέτρων παρουσιάζεται μια τάση για εξίσωση των ποσοστών απασχόλησης των φύλων, εξίσωση όμως προς τα κάτω».Η άτυπη συνάντηση την περασμένη Παρασκευή στο Λουξεμβούργο εστιάστηκε στην ισότητα των φύλων στο χώρο εργασίας. Σύμφωνα με τη Γενική Γραμματεία Ισότητας των Φύλων, απαραίτητη για την επίτευξη αλλαγών στην ένταξη και παραμονή ανδρών και γυναικων στην αγορά εργασίας είναι «η ενίσχυση και επέκταση των δωρεάν δημόσιων δομών φύλαξης παιδιών και ηλικιωμένων, η πρόωθηση της αντίληψης της δια βίου γονεϊκότητας και για τα δύο βιολογικά φύλα, αντίληψη που θα αμφισβητεί την ταύτιση του ρόλου του γονέα μόνο με αυτόν της μητέρας, η άρση των έμφυλων στερεοτύπων μέσω της εκπαίδευσης». Καθοριστική σημασία έχει «η ενίσχυση του κράτους πρόνοιας και η δημιουργία συνείδησης για τη σημασία της εναρμόνισης της επαγγελματικής, οικογενειακής και προσωπικής ζωής».Πηγή: ΑΠΕ 
eglima	 Από αυτοάνοσο νόσημα που είχε προσβάλει σε μεγάλο βαθμό την υγεία του, έπασχε ο 45χρονος Τούρκος κρατούμενος Σερχάν Μπασκαλέ, που κατέληξε χθες στο νοσοκομείο του «Ερυθρού Σταυρού». Ο τετραπληγικός εκ γενετής, Σερχάν Μπασκαλέ, κρατείτο εδώ και καιρό στις φυλακές Κορυδαλλού για την υπόθεση της διακίνησης των δύο τόνων ηρωίνης από το Ντουμπάι στην Ελευσίνα, με το πλοίο Noor-1, πριν από ένα περίπου χρόνο.Σύμφωνα με διευκρινίσεις του συνηγόρου του προς το ΑΠΕ-ΜΠΕ, η υγεία του 45χρονου κρατούμενου είχε επιβαρυνθεί το τελευταίο διάστημα, αφού μπαινόβγαινε στο νοσοκομείο των φυλακών, ενώ χθες παρουσίασε επιπλοκές, με αποτέλεσμα ο Μπασκαλέ να μεταφερθεί εσπευμένα στο νευρολογικό τμήμα του Ερυθρού Σταυρού όπου και κατέληξε.Έτσι, ο συνήγορός του απέρριψε τις φήμες που θεωρούσαν "μυστηριώδη" τον θάνατο του πελάτη του.Η προανάκριση για την υπόθεση του Noor-1, σύμφωνα με πληροφορίες ολοκληρώθηκε χθες - και αναμένεται να οριστεί τακτική δικάσιμος. 
koinonia	 Σε ύφεση βρίσκεται η πυρκαγιά που εκδηλώθηκε λίγο πριν από τις 5.30 το απόγευμα, στην περιοχή Κουνουπέλι της Ηλείας.Πάντως, στην περιοχή εξακολουθούν να επιχειρούν ισχυρές δυνάμεις της Πυροσβεστικής με 40 πυροσβέστες, 20 οχήματα και 12 άτομα πεζοπόρο τμήμα, ενώ μόλις έπεσε το φως της ημέρας, τα πυροσβεστικά αεροπλάνα σταμάτησαν να πραγματοποιούν ρίψεις νερού. Σύμφωνα με αξιωματικούς της Πυροσβεστικής, οι δυνάμεις θα παραμείνουν όλο το βράδυ στην περιοχή, προκειμένου να προλάβουν τυχόν αναζωπυρώσεις.Στο μεταξύ, ελαφρά τραυματίστηκε ο αντιδήμαρχος Δυτικής Αχαΐας Θανάσης Ραυτακόπουλος, ο οποίος είχε σπεύσει για βοήθεια στον τόπο της φωτιάς, όταν βρέθηκε κοντά σε σημείο που γίνονταν ρίψεις νερού από αεροπλάνο.Όσον αφορά το μέγεθος της καταστροφής, η αποτίμηση θα γίνει μόλις η φωτιά τεθεί υπό πλήρη έλεγχο.Πηγή: ΑΠΕ 
politiki	 Σε συνέντευξη στην τηλεόραση της ΕΡΤ παραχώρησε σήμερα ο αναπληρωτής υπουργός Υποδομών, Μεταφορών και Δικτύων Χρήστος Σπίρτζης ανακοίνωσε ότι σήμερα ή αύριο κατατίθεται το νομοσχέδιο για τις τηλεοπτικές άδειες και τη λειτουργία της Εθνικής Επιτροπής Τηλεπικοινωνιών και Ταχυδρομείων (ΕΕΤΤ). Ο αναπληρωτής υπουργός έκανε λόγο για πολιτική δέσμευση της κυβέρνησης να εισάγει το συγκεκριμένο νομοσχέδιο, το οποίο θα είναι μια πηγή εσόδων, τονίζοντας ότι «κάποιοι πρέπει να πληρώσουν που δεν έχουν εισφέρει στην κρίση και γενικότερα στη χώρα ένα ευρώ, αλλά έχουν πάρει πάρα πολλά από τη χώρα» και σημείωσε ότι με το καινούργιο νομοσχέδιο τελειώνει «όλη αυτή η ιστορία με τις προσωρινές αδειοδοτήσεις και με το αλισβερίσι που έχει ο πολιτικός κόσμος».Συμπλήρωσε ότι το νομοσχέδιο θα έχει δύο μέρη. «Το ένα, το πρώτο μέρος που το έχει δουλέψει ο Νίκος Παππάς, είναι αρμοδιότητα του συναδέλφου, έχει να κάνει με τις άδειες που θα πάρουν τα τηλεοπτικά κανάλια» ανέφερε, ενώ σημείωσε ότι αυτές δεν θα είναι πολλές και θα υπάρξουν δύο κατηγορίες τηλεοπτικών καναλιών. Ο Χρ. Σπίρτζης δήλωσε επίσης ότι «θα είναι ένας ικανός αριθμός και δεν θα είναι μόνο οι πανελλαδικές άδειες γενικού περιεχομένου. Θα υπάρχουν και άδειες θεματικού περιεχομένου πανελλαδικές, που μπορεί κάποιος επιχειρηματίας που θέλει να δραστηριοποιηθεί σε αυτό το χώρο να επιλέξει να έχει θεματική άδεια, ένα θεματικό τηλεοπτικό σταθμό».Το δεύτερο μέρος του νομοσχεδίου «θα έχει να κάνει με τις τηλεοπτικές συχνότητες, με τη λειτουργία της ΕΕΤΤ και με όλα αυτά που ζήσαμε με την προηγούμενη κυβέρνηση» προσέθεσε ο αναπληρωτής υπουργός, ενώ απαντώντας σε σχετική ερώτηση ανέφερε ότι «ενάμιση μήνα μετά που έκλεισε η ΕΡΤ έγινε ο διαγωνισμός των τηλεοπτικών συχνοτήτων, και οι συμμετέχοντες στο διαγωνισμό ήταν μία εταιρεία, η DIGEA που ιδιοκτήτης της είναι τα έξι πανελλαδικά ιδιωτικά κανάλια». «Δηλαδή η ΕΡΤ σήμερα πληρώνει 190.000 το μήνα για να μπορεί να εκπέμπει τα προγράμματά της» τόνισε ο κ. Σπίρτζης και προσέθεσε πως «φημολογείται ότι η ΕΡΤ δεν έκλεισε για να απολυθούν οι εργαζόμενοι της ΕΡΤ ή άλλοι, έκλεισε για να έχουμε μία απόλυτη δέσμευση, έναν απόλυτο έλεγχο των τηλεοπτικών συχνοτήτων από συγκεκριμένους επιχειρηματίες». Σημείωσε δε ότι τώρα δημιουργείται μία θυγατρική της ΕΡΤ, ανταγωνιστική εταιρεία της DIGEA, η οποία θα αναπτύξει δίκτυο σε όλη τη χώρα, καθώς «ως κυβέρνηση έχουμε χρέος και η ΕΡΤ ως δημόσια τηλεόραση και το κράτος και η κυβέρνηση να μην έχει τέτοιου είδους κενά στη χώρα».Πηγή: ΑΠΕ 
koinonia	 Επανασυστάθηκαν και επισήμως οι υπηρεσίες της Δημοτικής Αστυνομίας στο δήμο Αθηναίων μετά από σχετική απόφαση του δημοτικού συμβουλίου και τη σχετική δημοσίευση σε ΦΕΚ. Η σχετική απόφαση του δημοτικού συμβουλίου προβλέπει αύξηση της δαπάνης του προϋπολογισμού του δήμου κατά 4.400.835,32 ευρώ για το 2015, ενώ από το 2016 και για τα επόμενα πέντε χρόνια (έως το 2019) η δαπάνη θα αγγίξει το ποσό των 40.623.094,80 ευρώ.Ο αριθμός των δημοτικών αστυνομικών στο δήμο της Αθήνας θα ανέρχεται σε 391, αριθμός που υπολείπεται κατά πολύ των 1.034 δημοτικών αστυνομικών που υπηρετούσαν στο δήμο Αθηναίων στις 23/09/2013, οπότε και διαλύθηκε η δημοτική αστυνομία. Η Δημοτική Αστυνομία θα αναλάβει εκ νέου τις 29 αρμοδιότητες που είχε και στο παρελθόν. Μεταξύ αυτών, οι σημαντικότερες είναι η στάθμευση, ο έλεγχος των κοινόχρηστων χώρων, η ελεγχόμενη στάθμευση, η φύλαξη δημοτικών κτιρίων, ο έλεγχος του γνησίου της υπογραφής, οι επιδόσεις, οι σφραγίσεις καταστημάτων, ο έλεγχος του χώρου που καταλαμβάνουν τα τραπεζοκαθίσματα στα καταστήματα υγειονομικού ενδιαφέροντος, ο έλεγχος του κανονισμού καθαριότητας κ.α.Σύμφωνα με την απόφαση, επανασυστήνεται η Διεύθυνση Δημοτικής Αστυνομίας που αντικαθιστά τη Διεύθυνση Ελέγχου Κοινοχρήστου Χώρου.Επίσης, επανασυστήνεται το Τμήμα Επιχειρησιακού Σχεδιασμού, το οποίο μεταξύ άλλων θα χειρίζεται όλα τα θέματα που αφορούν στον επιχειρησιακό σχεδιασμό δράσεων της Δημοτικής Αστυνομίας, ενώ θα θέτει σε ετοιμότητα, θα αξιοποιεί και θα συντονίζει το ανθρώπινο δυναμικό.Το Τμήμα Διοικητικής Υποστήριξης από τη μεριά του θα συγκεντρώνει, θα καταχωρίζει και θα διαβιβάζει όλες τις παραβάσεις που βεβαιώνονται από τα Τμήματα της Διεύθυνσης, στις αρμόδιες Διευθύνσεις για την περαιτέρω επεξεργασία και βεβαίωση, ενώ επίσης θα δέχεται και θα απαντά σε αντιρρήσεις των διαφημιζόμενων πολιτών για τις παράνομες διαφημιστικές πινακίδες και σε περίπτωση μη συμμόρφωσής τους, θα μπορεί να προκαλεί την απόφαση του Δημάρχου για την αποξήλωσή των παράνομων διαφημιστικών επιγραφών.Ακόμη, επανασυστήνεται το Τμήμα Ελέγχου Στάθμευσης, που μεταξύ άλλων θα ελέγχει την τήρηση των όρων στάθμευσης σε θέσεις επισκεπτών, μόνιμων κατοίκων και ειδικών θέσεων στάθμευσης, την εν γένει λειτουργία του Συστήματος Ελεγχόμενης Στάθμευσης, ενώ θα προχωρά στην καταγραφή των προβλημάτων που σχετίζονται με την οριζόντια και κάθετη σήμανση. Αξίζει να σημειωθεί ότι τα έσοδα τόσο από την ελεγχόμενη στάθμευση όσο και από τα πρόστιμα ανήλθαν το 2012 σε 14 εκατομμύρια ευρώ.Τέλος, επανασυστήνονται τα Δημοτικά Αστυνομικά Τμήματα από την 1η έως την 7η Δημοτική Κοινότητα. Στις αρμοδιότητές του θα περιλαμβάνεται επίσης ο έλεγχος και η τήρηση των διατάξεων που αφορούν το υπαίθριο εμπόριο και τις λαϊκές αγορές, η καθαριότητα στους κοινόχρηστους χώρους, η λειτουργία των παιδότοπων, η αντικαπνιστική νομοθεσία το ωράριο λειτουργίας των κέντρων διασκέδασης κ.α.  (Με πληροφορίες από ΑΠΕ) 
oikonomia	 Ο οίκος αξιολόγησης της πιστοληπτικής ικανότητας Standard and Poor's αναβάθμισε απόψε το κρατικό αξιόχρεο της Ελλάδας κατά δύο βαθμίδες, σε CCC+ από CCC-, με σταθερή προοπτική, από αρνητική. Σύμφωνα με την ανακοίνωση του οίκου, η πιθανότητα η Ελλάδα να εγκαταλείψει την ευρωζώνη ως το 2018 έχει μειωθεί σε λιγότερο από 50%, αν και ο κίνδυνος αυτός είναι "ακόμη υψηλός", ενώ η αναβάθμιση του αξιόχρεου του ελληνικού κράτους αντανακλά τη "βελτιωμένη προοπτική της ρευστότητάς του" διότι κατέληξε σε μια συμφωνία επί της αρχής με τους πιστωτές της.Ακόμη, ο S&P σημειώνει στην ανακοίνωση για την ενέργειά του αυτή ότι η πιθανότητα κήρυξης αθέτησης πληρωμών δεν είναι πλέον αναπόφευκτη εντός των επόμενων 6 ως 12 μηνών. 
news	 Τρία πλοία της ιταλικής ακτοφυλακής διέσωσαν σήμερα 414 μετανάστες, ανάμεσα τους 4 νεογέννητα και ένα παιδί, που επέβαιναν σε 4 βάρκες στην Μεσόγειο, ανακοίνωσε το ιταλικό λιμενικό σώμα. Οι διασώσεις πραγματοποιήθηκαν σε μια θαλάσσια περιοχή 56 χλμ. από τις ακτές της Λιβύης, στο πλαίσιο της ευρωπαϊκής αποστολής Triton, που αντικατέστησε την ιταλική αποστολή Mare Nostrum.Ο αριθμός αυτός προστίθεται στους 1400 μετανάστες που διασώθηκαν χθες, σύμφωνα με εκπρόσωπο του ιταλικού λιμενικού σώματος.Σύμφωνα με τον Διεθνή Οργανισμό Μετανάστευσης περίπου 150.000 μετανάστες έχουν φτάσει στην Ευρώπη δια θαλάσσης στο διάστημα Ιανουαρίου - Ιουλίου. 
news	 Τρεις Ισπανοί, δημοσιογράφοι έχουν εξαφανιστεί στη Συρία και πιστεύεται ότι έχουν απαχθεί, ανέφεραν σήμερα τα ισπανικά μέσα ενημέρωσης.Οι τρεις άνδρες, ο Αντόνιο Παμπλιέγκα, ο Χοσέ Μανουέλ Λόπεθ και ο Άνχελ Σάστρε, έκαναν ρεπορτάζ στο Χαλέπι, σε μια πόλη της βόρειας Συρίας απ' όπου έχουν απαχθεί και άλλοι δημοσιογράφοι στο παρελθόν. Δεν έχουν δώσει κανένα σημείο ζωής αφότου πέρασαν από την Τουρκία στη Συρία, στις 10 Ιουλίου, ανέφερε η επικεφαλής της ισπανικής ομοσπονδίας δημοσιογραφικών ενώσεων (FAPE) μιλώντας στη δημόσια τηλεόραση της Ισπανίας."Δεν ξέρουμε (αν ήταν όλοι μαζί) στο Χαλέπι, μόνο ότι άλλοι τρεις Ισπανοί δημοσιογράφοι είχαν απαχθεί από την ίδια περιοχή πριν από περίπου έναν χρόνο", είπε η Έλσα Γκονθάλεθ.Άγνωστο επίσης παραμένει για ποια μέσα ενημέρωσης εργάζονταν οι τρεις δημοσιογράφοι. Ο Αντόνιο Παμπλιέγκα συνεργαζόταν με το Γαλλικό Πρακτορείο μέχρι το 2013, στέλνοντας κείμενα για την κατάσταση στη Συρία. Ο Χοσέ Μανουέλ Λόπεθ είχε καλύψει φωτοειδησεογραφικά πολλές συγκρούσεις, μεταξύ των οποίων και τον πόλεμο της Συρίας, για λογαριασμό του ίδιου πρακτορείου, επίσης μέχρι το 2013."Διεξάγονται σφοδρές μάχες σε αυτήν την περιοχή και κατά συνέπεια έχουμε λόγους να ανησυχούμε", πρόσθεσε η πρόεδρος της FAPE. 
forologia	 Οδηγίες για τον τρόπο υπολογισμού του ΦΠΑ 23% στη εστίαση στην τιμή των ξενοδοχείων, παρέχει εγκύκλιος της Γενικής Γραμματείας Δημοσίων Εσόδων.Όπως διευκρινίζεται στην εγκύκλιο, ο ΦΠΑ της εστίασης (23%) θα υπολογίζεται κλιμακωτά σε ποσοστό από 5% έως και 30% επι της ενιαίας τιμής των πακέτων των ξενοδοχείων, ανάλογα με το αν περιλαμβάνει πρωινό, ή και γεύματα. Το υπόλοιπο της ενιαίας τιμής θα υπολογίζεται με ΦΠΑ 6% έως και το τέλος Σεπτεμβρίου, και 13% από την 1 Οκτωβρίου. Αναλυτικά, σύμφωνα με την εγκύκλιο για τις νησιωτικές περιοχές για τις οποίες προβλέπεται η κατά 30% μείωση των συντελεστών ΦΠΑ, ο αντίστοιχος συντελεστής ΦΠΑ από 20.7.2015 έως και 30.9.2015 είναι 4%.Επίσης, από 20.7.2015 οι υπηρεσίες εστίασης υπάγονται στον κανονικό συντελεστή ΦΠΑ (23% και 16% για τα νησιά).Η διάταξη αυτή αφορά και τις υπηρεσίες εστίασης που παρέχονται από τις ξενοδοχειακές επιχειρήσεις και τα λοιπά καταλύματα στους ειδικούς χώρους εστίασης που διαθέτουν, καθώς και στα δωμάτια ως υπηρεσία εξυπηρέτησης δωματίου (room service).Στην εγκύκλιο, διευκρινίζεται ότι με στόχο την αποφυγή ουσιαστικής επιβάρυνσης του ξενοδοχειακού τομέα, ο οποίος συμβάλλει σημαντικά στην ανάπτυξη του τουρισμού, λαμβάνοντας υπόψη και το γεγονός ότι τα τουριστικά πακέτα συμφωνούνται σε χρόνο προγενέστερο της εκτέλεσής τους, στην περίπτωση που οι ξενοδοχειακές επιχειρήσεις παρέχουν υπηρεσίες διαμονής και εστίασης ή άλλες υπηρεσίες έναντι ενιαίας τιμής, υπό την προϋπόθεση ότι ο διαχωρισμός στους επί μέρους συντελεστές δεν είναι εφικτός, γίνεται αποδεκτό, η διάκριση κατά συντελεστή φόρου, να γίνεται από 20.7.2015, ως εξής:\u000B- Διαμονή με πρωινό: 5% της ενιαίας τιμής υπάγεται στον κανονικό συντελεστή ΦΠΑ, ως αντιπαροχή που καταβάλλεται για το πρωινό.- Διαμονή με ημιδιατροφή: 15% της ενιαίας τιμής υπάγεται στον κανονικό συντελεστή (23%), ως αντιπαροχή για το πρωινό και το γεύμα.- Διαμονή με πλήρη διατροφή (full bord): 25% της ενιαίας τιμής υπάγεται στον κανονικό συντελεστή, ως αντιπαροχή για πρωινό και δύο γεύματα.- Διαμονή με το σύστημα all inclusive (πλήρης διατροφή περιλαμβανομένης της κατανάλωσης ποτών και της παροχής λοιπών υπηρεσιών που περιλαμβάνονται στην ενιαία τιμή, όπως τηλεφωνική εξυπηρέτηση, χρήση ομπρελών, δραστηριότητες διασκέδασης, απασχόλησης παιδιών (animation), αθλητικές υπηρεσίες κ.α.): 30% της ενιαίας τιμής υπάγεται στον κανονικό συντελεστή ΦΠΑ, ως αντιπαροχή που καταβάλλεται για τις υπηρεσίες εστίασης, για τις καταναλώσεις αλκοολούχων ή μη ποτών και για τις λοιπές παροχές που ενδεχομένως περιλαμβάνει το πακέτο. Πηγή: ΑΠΕ 
koinonia	 Επιστολή προς τους αντιπροέδρους της Βουλής και τους κοινοβουλευτικούς εκπροσώπους των κομμάτων, απευθύνει η Συντονιστική Επιτροπή των συμβασιούχων ιδιωτικού δικαίου ορισμένου (ΙΔΟΧ) της Βουλής με την οποία ενημερώνουν «για την κατάσταση απόγνωσης στην οποία έχουν περιέλθει», αφού έχουν λήξει οι συμβάσεις τους και παραμένουν επί μήνες απλήρωτοι και ανασφάλιστοι, ενώ παρέχουν κανονικά τις υπηρεσίες τους.Σύμφωνα με τους εκπροσώπους της Συντονιστικής Επιτροπής, οι οποίοι και υπογράφουν την επιστολή, κατόπιν των συναντήσεών τους τόσο με την κ. Κωνσταντοπούλου όσο και τον γενικό γραμματέα της Βουλής, οι συμβασιούχοι αναμένουν την υλοποίηση της ρητής δέσμευσης της Προέδρου της Βουλής, ότι θα προχωρήσει στην μετατροπή-αναγνώριση των συμβάσεων αυτών σε αορίστου χρόνου, ωστόσο οι διαβεβαιώσεις δεν έχουν τελεσφορήσει. Ειδικότερα, αναφέρουν ότι οι συμβασιούχοι ΙΔΟΧ είναι 70 άνθρωποι που εργάζονται στη Βουλή, από πέντε έτη έως και πλέον των 15 ετών, με ετήσιες ή και μεγαλύτερης χρονικής διάρκειας συμβάσεις, καλύπτουν πάγιες και διαρκείς ανάγκες, σε διάφορες διευθύνσεις και εργασιακές ειδικότητες και τυγχάνουν μισθολογικών απολαβών ισότιμων με αυτές των μόνιμων και αορίστου χρόνου εργαζομένων. Ενημερώνουν δε, ότι μέχρι σήμερα έχουν λήξει οι συμβάσεις 35 εργαζόμενων (των μισών δηλαδή επί του συνολικού αριθμού) με την πρώτη σύμβαση να έχει λήξει από τις 17 Φεβρουαρίου του 2015.  (Με πληροφορίες από ΑΠΕ) 
forologia	 Αλλαγές στην τιμολογιακή πολιτική για τα εισιτήρια στα Μέσα Μαζικής Μεταφοράς ανακοίνωσε σήμερα ο αναπληρωτής υπουργός Υποδομών, Μεταφορών και Δικτύων Χρήστος Σπίρτζης.Το υπουργείο μελετά τη δυνατότητα εφαρμογής ζωνών στα εισιτήρια, πχ να συνυπολογίζεται στη τελική τιμή του η απόσταση που διανύει ο επιβάτης, καθώς και η ώρα που το χρησιμοποιεί (πρωί, μεσημέρι, απόγευμα, βράδυ).Μιλώντας σήμερα σε τηλεοπτική εκπομπή στην ΕΡΤ, ο αναπληρωτής υπουργός απαντώντας σε ερωτήσεις για το θέμα της αύξησης της τιμής των εισιτηρίων στα Μέσα Μαζικής Μεταφοράς λόγω της αύξησης του ΦΠΑ στο 23%, τόνισε πως δεν μπορεί να εφαρμοστεί τώρα ( ενδεχόμενη αύξηση) γιατί έχουν εκδοθεί εισιτήρια, έχουν πουληθεί σε πολίτες και σε ιδιώτες και για να εκδοθούν τα νέα εισιτήρια υπάρχουν διαδικασίες που χρειάζονται αρκετούς μήνες. Σημείωσε πάντως πως «πρέπει να γίνει μια αναθεώρηση στον τρόπο που τιμολογούνται τα εισιτήρια στις αστικές συγκοινωνίες».«Πρώτα θα καλύψουμε τους άνεργους ώστε να μπορούν να έχουν ελεύθερη διακίνηση, είναι νόμος που ήδη έχει ψηφιστεί και αυτή τη στιγμή τρέχουμε για την εφαρμογή του και στη συνέχεια θα δούμε ποιες ζώνες θα επιβαρυνθούν περισσότερο και ποιες θα επωφεληθούν», ανέφερε ο αναπληρωτής υπουργός Χρ. Σπίρτζης.Και πρόσθεσε πως δεν είναι δυνατό, παραδείγματος χάριν στη ζώνη 5 με 7 και μισή που μετακινούνται οι εργαζόμενοι - δεν πηγαίνει κανείς βόλτα εκείνη την ώρα - να έχεις την ίδια τιμή εισιτηρίου με το μεσημέρι, το απόγευμα και τα λοιπά. (Με πληροφορίες από ΑΠΕ) 
news	 Ένας Νεοζηλανδός που δεν μιλάει ούτε λέξη γαλλικά κέρδισε την Δευτέρα το παγκόσμιο πρωτάθλημα του... γαλλόφωνου Scrabble, αφού αποστήθισε όλες τις λέξεις που περιέχονται στο επίσημο "λεξικό" του παιχνιδιού.Ο Νάιτζελ Ρίτσαρντς, που ζει μόνιμα στη Μαλαισία, δεν είναι άγνωστος στον κόσμο του Scrabble: ήταν παγκόσμιος πρωταθλητής της αγγλόφωνης εκδοχής του παιχνιδιού το 2007 και το 2011. Αυτή όμως είναι η πρώτη φορά που ένας παίκτης ο οποίος δεν γνωρίζει τη γλώσσα του Μολιέρου κερδίζει τον γαλλόφωνο διαγωνισμό, κατατροπώνοντας τους 74 αντιπάλους του. "Πριν από μερικούς μήνες, τον Μάιο, έβαλε στον στόχο του το Παγκόσμιο Πρωτάθλημα" του γαλλικού Scrabble που φέτος διεξήχθη στη Λουβέν-Λα-Νεβ, στο Βέλγιο, όπως ανακοίνωση η γαλλική ομοσπονδία Scrabble. Ο Ρίτσαρντς είχε στη διάθεσή του εννέα εβδομάδες για να μάθει όλες τις λέξεις (από 2 έως 10 γραμμάτων) που περιλαμβάνονται στο Officiel, το επίσημο λεξικό του παιχνιδιού, διευκρίνισε ο Αντουάν Ρουσό, ο υπεύθυνος επικοινωνίας της ομοσπονδίας.Την Δευτέρα ο Ρίτσαρντς κέρδισε το πρωτάθλημα νικώντας τον Σελίκ Ιλαγκού Ρεκαουέ από την Γκαμπόν, σε μια παρτίδα που διήρκησε τρεις ώρες. Ο 50χρονος γενειοφόρος και διοπτροφόρος Νεοζηλανδός με την καταπληκτική μνήμη έχει και ένα άλλο χαρακτηριστικό που τον ξεχωρίζει από τους υπόλοιπους παίκτες: δεν του χρειάζεται να μετακινεί τα γράμματα στο ταμπλώ του ψάχνοντας τον καλύτερο συνδυασμό για να σχηματίσει μια λέξη.Μετά τη νίκη του ο Ρίτσαρντς καταχειροκροτήθηκε από το κοινό αλλά χρειάστηκε να καταφύγει στη βοήθεια ενός διερμηνέα για να εκφράσει τις ευχαριστίες του.Nigel Richards  
politiki	 Την παραίτησή του από την Πολιτική Γραμματεία του ΣΥΡΙΖΑ, ανακοίνωσε με επιστολή ο Ρούντι Ρινάλντι,  επικεφαλής της Κομμουνιστικής Οργάνωσης Ελλάδας. Στην επιστολή που κοινοποίησε στην προσωπική του ιστοσελίδα ο κ. Ρινάλντι αναφέρει:"Δεν είναι ώρα για πολλά λόγια. Η χώρα μπήκε στην τροχιά της χρεοκοπίας και η κοινωνία θα ζήσει αβάστακτες καταστάσεις με το 3ο Μνημόνιο που πιθανά δεν θα αποτρέψει το Grexit.Οι ισχυρισμοί περί αναγκαίου και επώδυνου συμβιβασμού δεν ισχύουν. Πρόκειται για ιδεολογική, πολιτική, στρατηγική χρεοκοπία της πορείας του ΣΥΡΙΖΑ, όπως αυτή είχε προδιαγραφεί για λογαριασμό του από την κυρίαρχη ομάδα, από το 2012 και μετά, με σταθμό τις εξαγγελίες της «Θεσσαλονίκης» και κατάληξη την 6μηνη κυβερνητική διαδρομή.Σε αυτό το χρονικό διάστημα ο κομματικός οργανισμός είχε υποκατασταθεί πλήρως από τον κυρίαρχο μηχανισμό και τις γραφειοκρατικές πρακτικές του, μηχανισμό ο οποίος μάλιστα το τελευταίο 6μηνο έχει επιπλέον κρατικοποιηθεί.Στα πλαίσια αυτά η Πολιτική Γραμματεία –με αυτονόητες τις ευθύνες της- έχει μετατραπεί σε αδρανοποιημένο και ακολουθητικό συνεργό της συντελούμενης κεντροαριστερής και τώρα μνημονιακής μετάλλαξης του ΣΥΡΙΖΑ.Τούτων δοθέντων και μετά την μνημονιακή συμφωνία και την ψήφιση προαπαιτούμενων και δεσμεύσεων που έχουν αναληφθεί, ανοίγει μια περίοδος ριζικού επαναπροσδιορισμού του λαϊκού κινήματος, αλλά και της ουσίας της πολιτικής διαδικασίας σαν τέτοιας, το περιεχόμενο των οποίων μέλλει να αναζητηθεί.Ωστόσο ο ΣΥΡΙΖΑ προδιαγράφει την πορεία του έξω από τα αιτούμενα αυτού του επαναπροσδιορισμού, μεταλλασσόμενος σε οργανικό υποστύλωμα της μνημονιακής διαδικασίας έστω κι αν λεκτικά την αρνείται.Στα πλαίσια αυτά παραιτούμαι από την Πολιτική Γραμματεία του ΣΥΡΙΖΑΗ ζωή όμως συνεχίζεται, με ό,τι έχει και ό,τι της λείπει". 
oikonomika	 Την αναστολή διενέργειας πλειστηριασμών, κατασχέσεων, εξώσεων και προσωπικών κρατήσεων, από 21 Ιουλίου έως 31 Ιουλίου, αποφάσισε η κυβέρνηση.Ειδικότερα, σε κοινή υπουργική απόφαση που υπογράφουν ο υπουργός Δικαιοσύνης, Ν. Παρασκευόπουλος και ο υπουργός Οικονομικών, Ευ. Τσακαλώτος, προβλέπεται η αναστολή από 21 Ιουλίου 2015 έως 31 Ιουλίου 2015 της διενέργειας κάθε πράξης αναγκαστικής εκτέλεσης, ιδίως η διενέργεια πλειστηριασμών, κατασχέσεων, αποβολών (εξώσεων) και προσωπικών κρατήσεων.Για το ίδιο χρονικό διάστημα αναστέλλεται η υποχρέωση έκδοσης και κατάθεσης, εκ μέρους των δικηγόρων ή των διαδίκων, γραμματίων καταβολής, δικαστικών ενσήμων, εισφορών, ή άλλων, πάσης φύσης, παραβόλων και εξόδων σχετικά με την άσκηση και εκδίκαση ενδίκων βοηθημάτων και ενδίκων μέσων ενώπιον δικαστικών αρχών ή την εκπροσώπηση από συνήγορο ενώπιον αυτών. Το πλήρες περιεχόμενο της υπουργικής απόφασης έχει ως εξής:ΟΙ ΥΠΟΥΡΓΟΙ ΔΙΚΑΙΟΣΥΝΗΣ, ΔΙΑΦΑΝΕΙΑΣ ΚΑΙ ΑΝΘΡΩΠΙΝΩΝ ΔΙΚΑΙΩΜΑΤΩΝ − ΟΙΚΟΝΟΜΙΚΩΝΈχοντας υπόψη:1. Τις διατάξεις του άρθρου 90 του «Κώδικα Νομοθεσίας για την Κυβέρνηση και τα Κυβερνητικά Όργανα» που κυρώθηκε με το άρθρο πρώτο του Π.δ. 63/2005 (Α΄ 98).2. Το Π.δ. 101/2014 «Οργανισμός Υπουργείου Δικαιοσύνης, Διαφάνειας και Ανθρωπίνων Δικαιωμάτων» (Α΄ 168), όπως ισχύει.3. Το Π.δ. 111/2014 «Οργανισμός Υπουργείου Οικονομικών» (Α΄ 178), όπως ισχύει.4. Την Πράξη Νομοθετικού Περιεχομένου της 18ης Ιουλίου 2015 «Επείγουσες ρυθμίσεις για τη θέσπιση περιορισμών στην ανάληψη μετρητών και τη μεταφορά κεφαλαίων και τις τροποποιήσεις των νόμων 4063/2012, 4172/2013, 4331/2015 και 4334/2015» (Α΄ 84) και ιδίως την παρ. 19 του άρθρου πρώτου αυτής.5. Την παρ.4 του άρθρου πρώτου της από 14ης Ιουλίου 2015 Πράξης Νομοθετικού Περιεχομένου (Α΄ 79).6. Το γεγονός ότι διατηρούνται σε ισχύ οι περιορισμοί στην ανάληψη μετρητών και τη μεταφορά κεφαλαίων και ως εκ τούτου παραμένει εξαιρετικά δυσχερής η καταβολή χρηματικών ποσών για την εκπλήρωση υποχρεώσεων απέναντι στο δημόσιο και σε ιδιώτες.7. Το γεγονός ότι από την παρούσα δεν προκαλείται δαπάνη σε βάρος του κρατικού προϋπολογισμού, αποφασίζουμε:Άρθρο 1Αναστέλλεται από 21 Ιουλίου 2015 έως 31 Ιουλίου 2015 η διενέργεια κάθε πράξης αναγκαστικής εκτέλεσης, ιδίως η διενέργεια πλειστηριασμών, κατασχέσεων, αποβολών (εξώσεων) και προσωπικών κρατήσεων.Για το ίδιο χρονικό διάστημα αναστέλλεται η υποχρέωση έκδοσης και κατάθεσης, εκ μέρους των δικηγόρων ή των διαδίκων, γραμματίων καταβολής, δικαστικών ενσήμων, εισφορών, ή άλλων, πάσης φύσης, παραβόλων και εξόδων σχετικά με την άσκηση και εκδίκαση ενδίκων βοηθημάτων και ενδίκων μέσων ενώπιον δικαστικών αρχών ή την εκπροσώπηση από συνήγορο ενώπιον αυτών.Αναστέλλεται επίσης, για το ίδιο χρονικό διάστημα, η υποχρέωση καταβολής πάσης φύσης εγγυοδοσιών ή εφάπαξ ή σε δόσεις χρηματικών ποσών από μετατροπή στερητικής της ελευθερίας ποινής, εφόσον η σχετική υποχρέωση γεννήθηκε ή η συμπλήρωση της προθεσμίας εκπλήρωσής της ανέκυψε στο διάστημα της τραπεζικής αργίας ή και μετά τη λήξη της.Άρθρο 2Οι υπόχρεοι κατά νόμο, υποχρεούνται να καταβάλλουν τα ποσά που αναφέρονται στο άρθρο 1 ενώπιον της αρμόδιας αρχής, εντός πέντε εργασίμων ημερών από τη λήξη του χρονικού διαστήματος της αναστολής. Άρθρο 3 Η ισχύς της παρούσας απόφασης άρχεται από 21 Ιουλίου 2015.Η απόφαση αυτή να δημοσιευθεί στην Εφημερίδα της Κυβερνήσεως. 
koinonia	 Τους κλιματιζόμενους χώρους, στους οποίους οι πολίτες θα μπορούν να βρουν καταφύγιο λόγω των υψηλών θερμοκρασιών, που αναμένονται τα επόμενα 24ωρα, γνωστοποίησε στην ιστοσελίδα της η Περιφέρεια Αττικής σε συνεργασία με τους Δήμους. Οι χώροι βρίσκονται μεταξύ άλλων σε αίθουσες των δήμων, σε δημοτικά γυμναστήρια, σε ΚΑΠΗ, σε δημοτικά ιατρεία, σε πνευματικά κέντρα κ.α. Στους παρακάτω συνδέσμους μπορείτε να δείτε αναλυτικούς πίνακες με τους κλιματιζόμενους χώρους ανά Περιφερειακή Ενότητα.Ανατολική ΑττικήΒόρειος Τομέας ΑθηνώνΔυτική ΑττικήΔυτικός Τομέας ΑθηνώνΚεντρικός Τομέας ΑθηνώνΝότιος Τομέας ΑθηνώνΠεριφερειακή Ενότητας ΝήσωνΠεριφερειακή Ενότητα Περαιά 
oikonomia	 Στοιχεία «φωτιά», περιλαμβάνει το πόρισμα που διαβιβάστηκε από την Αρχή Καταπολέμησης της Νομιμοποίησης Εσόδων από Εγκληματικές Ενέργειες στην Εισαγγελία της Αθήνας και αφορά στις παράνομες χορηγήσεις δανείων από την Αγροτική Τράπεζα σε διάφορα πρόσωπα και φορείς κατά το χρονικό διάστημα από το 2000 μέχρι το 2012.Όπως ανέφερε στο ΑΠΕ-ΜΠΕ καλά πληροφορημένη πηγή, τα αμαρτωλά δάνεια της ΑΤΕ κατευθύνθηκαν και σε ιδιοκτήτες ΜΜΕ, οι οποίοι ωστόσο δεν περιλαμβάνονται στο πόρισμα καθώς γι΄ αυτούς έχουν ήδη επιληφθεί οι δικαστικές αρχές και συγκεκριμένα ο οικονομικός εισαγγελέας. Νικολούδης: "Ένα από τα μεγαλύτερα οικονομικά σκάνδαλα των τελευταίων δεκαετιών"Η διαβίβαση του πορίσματος από την Αρχή για το ξέπλυμα βρώμικου χρήματος, προκάλεσε την έκδοση σκληρής ανακοίνωσης από το Γραφείο του υπουργού Επικρατείας Παναγιώτη Νικολούδη, στην οποία τονίζεται ότι «με το πόρισμα αυτό και τη σχετική Έκθεση Ελέγχου της Τράπεζας της Ελλάδος τεκμηριώνεται η ποινικά αξιόλογη συμπεριφορά όσων διοίκησαν την ΑΤΕ και όσων παρανόμως έλαβαν δάνεια τα οποία ουδέποτε επέστρεψαν. Για κάποιους από αυτούς ζητήθηκε η δέσμευση περιουσιακών στοιχείων».«Χωρίς καμία αμφιβολία η περίπτωση της ΑΤΕ αποτελεί ένα από τα μεγαλύτερα οικονομικά σκάνδαλα των τελευταίων δεκαετιών, αφού η εν τέλει ζημία του Δημοσίου από την εγκληματική αυτή δραστηριότητα φτάνει τα 5 δισεκατομμύρια ευρώ» αναφέρει η σχετική ανακοίνωση και επισημαίνει ότι το συγκεκριμένο πόρισμα αφορά δείγμα μόνο του συνολικού αριθμού των παρανόμως χορηγηθέντων και ουδέποτε επιστραφέντων δανείων.«Εμείς ανοίξαμε τον δρόμο και τώρα είναι η σειρά της τακτικής Δικαιοσύνης να προχωρήσει στον δρόμο αυτό και να διεκπεραιώσει το πραγματικά δύσκολο έργο της απόδοσης ευθυνών για κάθε ένα από τα 1300 αγύριστα δάνεια. Είμαστε βέβαιοι ότι, παρά τις δυσκολίες χειρισμού αυτής της τεράστιας σε όγκο υπόθεσης, η Δικαιοσύνη θα επιτελέσει το καθήκον της με επιτυχία» αναφέρει η ανακοίνωση του γραφείου του υπουργού Επικρατείας και προσθέτει: «Ήδη όμως αποκαλύπτονται όλα εκείνα για τα οποία κατ΄ επανάληψη κάναμε λόγο και τώρα πλέον έχουν συγκεκριμένο σχήμα και μορφή και κυρίως έχουν συγκεκριμένα ονόματα, έστω κι αν έχει αποκαλυφθεί μόνο η κορυφή του παγόβουνου".Η ΑΤΕ δεν χρεοκόπησε απλώς"Η ΑΤΕ δεν είναι απλά μια Τράπεζα που χρεοκόπησε. Η ΑΤΕ χρησιμοποιήθηκε επί σειρά ετών ως η δεξαμενή από την οποία οι κατά περίπτωση κρατούντες άντλησαν τα μέσα για την εξυπηρέτηση πολιτικών επιδιώξεων.Η ΑΤΕ ήταν το όχημα το οποίο χρησιμοποίησαν οι κυριότεροι εκφραστές του κρατικοδίαιτου καπιταλισμού. Ήταν το σημείο στο οποίο η επιχειρηματικότητα συναντήθηκε με την εγκληματικότητα.Ήταν τέλος, σε ορισμένες περιπτώσεις, το μαγικό φίλτρο που χρησιμοποιήθηκε έτσι ώστε κάποιοι θεσμοί (Αγροτικοί Συνεταιρισμοί) να καταντήσουν εσμοί».Η πλήρης δικαστική διαλεύκανση της υπόθεσης και η απόδοση ευθυνών εκεί που πρέπει, αποτελεί δίκαιο αίτημα της Ελληνικής Κοινωνίας, το οποίο τώρα ικανοποιείται, αναφέρει επίσης η ανακοίνωση και καταλήγει: «Τέλος, για όλους εκείνους που δείχνουν να αδημονούν και να απαιτούν από εμάς άμεσες πράξεις κάθαρσης και τιμωρίας, θέλουμε να τονίσουμε ότι όλα όσα πρέπει να γίνουν θα γίνουν στην ώρα τους και με τον σωστό τρόπο. Η Δικαιοσύνη δεν ξεχνά αλλά και δεν πρέπει να ενεργεί βιαστικά και παρορμητικά». 
oikonomia	 Θετική είναι η πρώτη ανταπόκριση του αγροτικού κόσμου της Ημαθίας στην είδηση του ανοίγματος των εξαγωγών φρούτων στην Κίνα, μετά από συνεννοήσεις των υπουργείων Παραγωγικής Ανασυγκρότησης και Εξωτερικών με την αρμόδια κινεζική αρχή. Η είδηση αφορά τα επιτραπέζια σταφύλια, τα δαμάσκηνα, τα κεράσια και τα πορτοκάλια ενώ οι εξαγωγές του ακτινίδιου στην Κίνα έχουν εγκριθεί από το 2012. "Θεωρούμε καταρχήν θετικό το νέο, καθώς η περιοχή μας παράγει κεράσια και βέβαια και ακτινίδια, ωστόσο είναι απαραίτητο να ληφθεί μέριμνα από τις υπηρεσίες των εμπλεκόμενων υπουργείων για τα ζητήματα της μεταφοράς των ευπαθών φρούτων και των διαδικασιών πληρωμής" αναφέρει στο ΑΠΕ - ΜΠΕ ο αντιπεριφερειάρχης Ημαθίας, Κωνσταντίνος Καλαϊτζίδης.Από την πλευρά του ο αντιπεριφερειάρχης Αγροτικής Οικονομίας της Περιφέρειας Κεντρικής Μακεδονίας Γιάννης Ταχματζίδης επισημαίνει στο ΑΠΕ - ΜΠΕ ότι οι ποσότητες που ορίζονται στις εν λόγω συνεννοήσεις είναι μικρές, δεν μπορούν να λύσουν το πρόβλημα των εξαγωγών των ελληνικών φρούτων και αφορούν κυρίως φρούτα περισσότερο ανθεκτικά στις αλλοιώσεις, που συνεπώς μπορούν να μεταφερθούν σε μεγάλες αποστάσεις. "Όπως έχω πληροφορηθεί, υπογράφτηκαν κάποια πρωτόκολλα συνεργασίας με την προϋπόθεση έκδοσης πιστοποιητικών φυτοϋγείας καθώς οι εισαγωγείς θέτουν κάποιες προδιαγραφές για την υγιεινή των τροφίμων που θα εξαχθούν από την Ελλάδα. Από εκεί και πέρα οι ποσότητες που αναφέρονται μέχρι στιγμής δεν είναι τέτοιες που να μπορούν να λύσουν το πρόβλημα των εξαγωγών των ελληνικών φρούτων. Η προώθηση του εμπορίου είναι ζήτημα διακρατικών σχέσεων και επαφών του αρμόδιου ελληνικού υπουργείου με τα υπουργεία άλλων χωρών. Σε ό,τι αφορά την Περιφέρεια Κεντρικής Μακεδονίας, η ίδια συμμετέχει ούτως ή άλλως σε εκθέσεις του εξωτερικού με σκοπό την προβολή των αγροτικών προϊόντων που παράγονται στην περιοχή μας" προσθέτει.Εξάλλου, ο κ. Καλαϊτζίδης υπογραμμίζει ότι φλέγον ζήτημα για τους αγρότες αλλά και για το δημόσιο είναι η αντιμετώπιση του παρεμπορίου. "Παρατηρείται το φαινόμενο να έρχονται στην περιοχή μας άτομα από την Αλβανία και τη Βουλγαρία και να αγοράζουν προϊόντα απευθείας από τον παραγωγό χωρίς παραστατικά. Έτσι το δημόσιο χάνει έσοδα από τις διαδικασίες των εξαγωγών. Απώλειες μετρούν επίσης οι έμποροι και οι συνεταιρισμοί" σημειώνει και προσθέτει ότι η αντιπεριφέρεια έθεσε το ζήτημα στο υπουργείο και εκδόθηκε υπουργική απόφαση που ορίζει με λεπτομέρεια τις προδιαγραφές λειτουργίας των κέντρων παραλαβής των αγροτικών προϊόντων.Ερωτηθείς για την παρούσα κατάσταση στο χώρο των εξαγωγών ροδακίνων, αναφέρει ότι σε σχέση με πέρσι οι τιμές έχουν μειωθεί κατά 50% ενώ λόγω του γεγονότος ότι οι εξαγωγές πρέπει να γίνονται μέσα σε μια εβδομάδα από την κοπή των φρούτων από τα δέντρα, τελικά πωλούνται σε πολύ χαμηλές τιμές. Την ίδια στιγμή δεν έχει εξομαλυνθεί ακόμη η κατάσταση στις οικονομικές συναλλαγές καθώς παρά τις δυνατότητες που δίνονται μέσω e-banking δεν έχουν όλοι οι αγρότες πρόσβαση στις εν λόγω διαδικασίες.Σχετικά, τέλος, με τις αλλαγές στη φορολόγηση των αγροτών επισημαίνει ότι ήδη σε πολλές περιπτώσεις ο αγροτικός κόσμος καλύπτει με την παραγωγή μόνο τα έξοδά του και υπογραμμίζει ότι χρειάζεται στήριξη στον κλάδο προκειμένου να μπορέσει να συμβάλλει στην ανάπτυξη της χώρας.(ΑΜΠΕ) 
oikonomika	 Κατηγορηματικά διαψεύδουν πηγές της Εθνικής Υπηρεσίας Πληροφοριών (Ε.Υ.Π.) την πρώην αναπληρώτρια υπουργό Οικονομικών, η οποία μιλώντας νωρίτερα, σήμερα, στο MEGA κατήγγειλε ότι όταν η κυβέρνηση ΣΥΡΙΖΑ -ΑΝΕΛ ανέλαβε καθήκοντα τον περασμένο Ιανουάριο, διαπιστώθηκε ότι ένα από τα λεγόμενα «βαλιτσάκια» της ΕΥΠ είχε χαθεί.Σύμφωνα με πηγή της Υπηρεσίας, όταν η νέα - σημερινή διοίκηση της Ε.Υ.Π ανέλαβε καθήκοντα, προ πέντε περίπου μηνών, δεν διαπίστωσε οποιαδήποτε απώλεια μηχανήματος της υπηρεσίας. Η ίδια πηγή ζήτησε να σταματήσει η «μυθολογία» γύρω από τα λεγόμενα «βαλιτσάκια» της Ε.Υ.Π. να χρησιμοποιείται απ' όσους θέλουν να δικαιολογήσουν τα αδικαιολόγητα. Στελέχη της υπηρεσίας διευκρινίζουν ότι τα βαλιτσάκια δεν έχουν δυνατότητα καταγραφής ήχου και άρα συνομιλιών παρά μόνο εντοπισμού θέσης κινητών τηλεφώνων και επισημαίνουν ότι η Ε.Υ.Π. ελέγχεται από την Αρχή Διασφάλισης Απορρήτου Επικοινωνιών (ΑΔΑΕ). «Ας σταματήσουν να χρησιμοποιούν την Ε.Υ.Π. ως σάκο του μποξ και ας καταλάβουν ότι η υπηρεσία είναι πολύτιμη για την προστασία της εθνικής κυριαρχίας της χώρας», σχολιάζουν πηγές της Κατεχάκη. Νωρίτερα σήμερα αναφερόμενη στο θέμα ανάληψης, από την 85χρονη μητέρα της, ποσού 200.000 ευρώ από τράπεζα παραμονές επιβολής του μέτρου της τραπεζικής αργίας, η κ. Βαλαβάνη ζήτησε να αρθεί το τηλεφωνικό της απόρρητο για να αποκαλυφθεί πότε μίλησε με τη μητέρα της και εξέφρασε τη βεβαιότητα ότι «με ακούνε βαλιτσάκια από τότε που έγινα υπουργός». Τέλος, ισχυρίστηκε ότι υπάρχουν «βαλιτσάκια» της ΕΥΠ που έλειπαν από την καταμέτρηση όταν ανέλαβε η κυβέρνηση ΣΥΡΙΖΑ.Ανακοίνωση του υπουργείου Προστασίας του ΠολίτηΗ κυρία Βαλαβάνη, ως υπουργός, όφειλε να γνωρίζει ότι κανείς από το επίσημο κράτος δεν παρακολουθεί Έλληνες πολιτικούς ή πολίτες για μη-τρομοκρατικές ή εγκληματικές δραστηριότητες. Όφειλε επίσης να γνωρίζει ότι τόσο ο Αναπληρωτής Υπουργός Προστασίας του Πολίτη, όσο και ο Διοικητής της Ε.Υ.Π. ενεργούν με βάση το Σύνταγμα και τους νόμους του κράτους και δεν αναμιγνύονται σε πολιτικά παιχνίδια εντυπώσεων.Εάν παρά ταύτα και στο πλαίσιο οποιασδήποτε υπερασπιστικής γραμμής η κυρία Βαλαβάνη έχει στοιχεία υποκλοπής τηλεφωνικών της συνομιλιών ως υπουργού συνιστάται να απευθυνθεί στις αρμόδιες Ανεξάρτητες Αρχές (Ε.Ε.Τ.Τ., Αρχή Διασφάλισης του Απορρήτου των Επικοινωνιών κλπ.) προκειμένου να εξετασθούν οι καταγγελίες της. 
politiki	 Του βασικούς άξονες της κυβερνητικής πολιτικής για το επόμενο διάστημα έθεσε ο πρωθυπουργός Αλέξης Τσίπρας σε πρωινή σύσκεψη που είχε με συνεργάτες του.Παράλληλα, ο κ. Τσίπρας επέστρεψε το γάντι στους διαφωνούντες στους οποίους καταλογίζει ότι κρύβονται πίσω από τη δική του υπογραφή σε έναν δύσκολο συμβιβασμό. "Μέχρι σήμερα αντιδράσεις βλέπω, ηρωικές δηλώσεις διαβάζω, αλλά καμία πρόταση εναλλακτική στο εκβιαστικό δίλημμα της 12ης Ιούλη δεν άκουσα. Αν κάποιοι πιστεύουν ότι το εναλλακτικό αριστερό σχέδιο είναι το Σχέδιο Σόιμπλε, η αρπαγή του στοκ των χαρτονομισμάτων της ΕΚΤ ή το να δίνουμε στους συνταξιούχους χαρτάκια «iou»αντί για συντάξεις, ας βγουν να το εξηγήσουν στον ελληνικό λαό. Και να μη κρύβονται πίσω από την ασφάλεια της δικής μου υπογραφής" είπε ο πρωθυπουργός και πρόσθεσε:"Έχω πλήρη επίγνωση ότι ανέλαβα την ευθύνη ενός δύσκολου συμβιβασμού. Ενός συμβιβασμού, όμως, που μας κρατά ζωντανούς να συνεχίζουμε να παλεύουμε. Αύριο ψηφίζουμε τις τελευταίες προκαταρκτικές δράσεις και για έναν μήνα, περίπου, δεν έχουμε άλλη υποχρέωση νομοθέτησης και πρέπει να ρίξουμε το βάρος στην διαπραγμάτευση για τη νέα δανειακή σύμβαση. Η έκβαση της διαπραγμάτευσης αυτής θα είναι καθοριστική και η κυβέρνηση πρέπει να αξιοποιήσει κάθε δυνατότητα συμμαχιών, πολιτικών και κοινωνικών, στην Ευρώπη, προκειμένου να έχουμε το καλύτερο δυνατό αποτέλεσμα".Ο Αλέξης Τσίπρας έθεσε τέσσερις άξονες στους οποίους θα πρέπει να πέσει το βάρος της κυβερνητικής πολιτικής κατά το επόμενο διάστημα ως εξής:- Καταπολέμηση της διαφθοράς και της διαπλοκής,- Προώθηση σημαντικών μεταρρυθμίσεων και αναγκαίων αλλαγών στο πολιτικό σύστημα- Προώθηση στοχευμένων δράσεων για τη στήριξη των πιο αδύναμων κοινωνικών ομάδων-Προσπάθεια άμεσης προσέλκυσης επενδύσεων στην χώρα, ώστε να αντισταθμιστούν οι υφεσιακές τάσεις στην οικονομία.  "Σε ότι αφορά την επόμενη ημέρα της συμφωνίας, είναι αναγκαίο να προβούμε σε έναν απολογισμό και μια ολοκληρωμένη αποτίμηση της πορείας μας και να χαράξουμε συλλογικά την στρατηγική μας με τα δεδομένα της νέας πραγματικότητας.Ο «κομματικός» ΣΥΡΙΖΑ οφείλει να αντιστοιχηθεί με τον «κοινωνικό». Να υποδεχθεί τις αγωνίες και τις προσδοκίες των δεκάδων χιλιάδων απλών ανθρώπων που στηρίζουν σε αυτόν τις ελπίδες του. Και συντεταγμένα, όπως αρμόζει στη δημοκρατική κουλτούρα της αριστεράς, να οδηγηθεί το Σεπτέμβρη σε ευρείες συλλογικές διαδικασίες ώστε να προσδιορίσουμε τους στόχους και τα χαρακτηριστικά της αριστερής διακυβέρνησης στα νέα δεδομένα" κατέληξε ο πρωθυπουργός. 
